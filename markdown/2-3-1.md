# Tekst en afbeeldingen flitsen niet meer dan drie keer per seconde

Zorg ervoor dat geen enkel pagina-onderdeel **meer dan drie keer per seconde** flitst. Dit geldt voor tekst, afbeeldingen, maar bijvoorbeeld ook voor de interfaces van spelletjes.

Dit criterium is gebaseerd op [onderzoek van de Epilepsy Foundation] en is een (enigszins afgezwakte) toepassing van [WCAG 2.0 Richtlijn 2.3 (Seizures)].

## Nuttig voor de meeste bezoekers

Flitsende onderdelen leiden de **aandacht** af en ze bemoeilijken de **leesbaarheid**. Bezoekers met concentratieproblemen, epilepsie of dyslexie ondervinden hiervan het meeste problemen.

## Uitzondering voor advertenties van derden

Als je een advertentienetwerk als [Pebble] gebruikt, heb je geen invloed op de advertenties die getoond worden op je website. Bovendien staat het bezoekers vrij om een *ad blocker* te installeren als ze zich erg storen aan (geanimeerde) advertenties. De aanwezigheid van een ad blocker mag vanzelfsprekend nooit afgestraft worden (bijvoorbeeld door toegang te ontzeggen tot de inhoud van de website.)

**Let op**: Deze uitzondering geldt niet voor advertenties voor eigen producten of diensten.
