<h2 id="koppenparagrafenopsommingenencitatenzijngemarkeerdmetdedaarvoorbedoeldehtml-tags">Koppen, paragrafen, opsommingen en citaten zijn gemarkeerd met de daarvoor bedoelde HTML-tags</h2>

<p>Gebruik de juiste <strong>HTML-tags</strong> voor het markeren van de verschillende tekstdelen op een pagina of in een artikel.</p>

<ul>
<li>Koppen en tussentitels: <code>&lt;h1&gt;</code> t.e.m. <code>&lt;h6&gt;</code></li>
<li>Paragrafen: <code>&lt;p&gt;</code></li>
<li>Opsommingen: <code>&lt;ul&gt;</code> voor de lijst zelf, <code>&lt;ol&gt;</code> voor een genummerde lijst en <code>&lt;li&gt;</code> voor ieder lijstonderdeel</li>
<li>Citaten: <code>&lt;blockquote&gt;</code></li>
</ul>

<p>Natuurlijk mag je ook <a href="https://www.w3.org/wiki/HTML_structural_elements">andere structuurtags</a> gebruiken, maar deze zijn het belangrijkst.</p>

<h3 id="hoedoejedat">Hoe doe je dat?</h3>

<ul>
<li>Als je een <strong>CMS gebruikt</strong>, hoef je gelukkig zelf geen HTML te schrijven. In een zgn. <abbr title="What You See is What You Get" lang="en">WYSIWYG</abbr>-tekstgebied zitten meestal handige <strong>knopjes of keuzelijsten</strong> om koppen en lijsten toe te voegen. Zorg er wel voor dat je tussenkoppen niet gewoon vet maakt, maar dat je het juiste <strong>kopniveau</strong> kiest. De stijl van de koppen is meestal door de ontwerper van de website vastgelegd in een stijlblad.</li>
<li>Als je een <strong>CMS bouwt</strong> of laat bouwen, moet je er ook op letten dat er aan de &#8216;achterkant&#8217; nette HTML-code geproduceerd wordt.</li>
</ul>

<h3 id="waaromishetbelangrijk">Waarom is het belangrijk?</h3>

<ul>
<li>Als een pagina netjes gestructureerd is, kan een schermlezer automatisch <strong>inhoudstafels</strong> maken en lijsten met verschillende niveaus <strong>beter doorzoekbaar</strong> maken. Dat bespaart blinde bezoekers erg veel tijd bij het surfen.</li>
<li>Ook Google en andere zoekmachines zullen je website nauwkeuriger kunnen <strong>indexeren</strong> als de HTML-structuur van je pagina&#8217;s goed zit.</li>
<li>Gestructureerde pagina&#8217;s passen zich bovendien beter aan aan <strong>persoonlijke stijlbladen</strong>. Met behulp daarvan passen slechtzienden de kleur, het lettertype, de tekengrootte en de positie van tekst- en paginadelen aan om artikels beter te kunnen lezen.</li>
<li>Als de algemene <strong>vormgeving</strong> van een website gewijzigd wordt (door de stijlbladen te bewerken), dan past de eerder gepubliceerde inhoud zich hieraan moeiteloos aan.</li>
<li>In oude browsers en op oude GSM-toestellen (de zgn. &#8216;feature phones&#8217;) is zo een <strong>basisopmaak</strong> gegarandeerd.</li>
</ul>

<h3 id="voorbeeld">Voorbeeld</h3>

<h4 id="nietgoed">Niet goed</h4>

<pre><code>&lt;div class=&quot;headingBig&quot;&gt;Wie gaat vanavond naar huis met een MIA?&lt;/div&gt;
&lt;div class=&quot;headingMedium&quot;&gt;Genomineerden in de categorie 'Dance'&lt;/div&gt;
• &lt;a href=&quot;…&quot;&gt;Lost Frequencies&lt;/a&gt;&lt;br /&gt;
• &lt;a href=&quot;…&quot;&gt;Netsky&lt;/a&gt;&lt;br /&gt;
• &lt;a href=&quot;…&quot;&gt;Raving George&lt;/a&gt;&lt;br /&gt;&lt;br /&gt;
&lt;div class=&quot;headingMedium&quot;&gt;Genomineerden in de categorie 'Pop'&lt;/div&gt;
• &lt;a href=&quot;…&quot;&gt;Emma Bale&lt;/a&gt;&lt;br /&gt;
• &lt;a href=&quot;…&quot;&gt;Oscar And The Wolf&lt;/a&gt;&lt;br /&gt;
• &lt;a href=&quot;…&quot;&gt;Sela Sue&lt;/a&gt;&lt;br /&gt;&lt;br /&gt;
</code></pre>

<h4 id="welgoed">Wel goed</h4>

<pre><code>&lt;h1&gt;Wie gaat vanavond naar huis met een MIA?&lt;/h1&gt;
&lt;h2&gt;Genomineerden in de categorie 'Dance'&lt;/h2&gt;
&lt;ul&gt;
  &lt;li&gt;&lt;a href=&quot;…&quot;&gt;Lost Frequencies&lt;/a&gt;&lt;/li&gt;
  &lt;li&gt;&lt;a href=&quot;…&quot;&gt;Netsky&lt;/a&gt;&lt;/li&gt;
  &lt;li&gt;&lt;a href=&quot;…&quot;&gt;Raving George&lt;/a&gt;&lt;/li&gt;
&lt;/ul&gt;
&lt;h2&gt;Genomineerden in de categorie 'Pop'&lt;/h2&gt;
&lt;ul&gt;
  &lt;li&gt;&lt;a href=&quot;…&quot;&gt;Emma Bale&lt;/a&gt;&lt;/li&gt;
  &lt;li&gt;&lt;a href=&quot;…&quot;&gt;Oscar And The Wolf&lt;/a&gt;&lt;/li&gt;
  &lt;li&gt;&lt;a href=&quot;…&quot;&gt;Sela Sue&lt;/a&gt;&lt;/li&gt;
&lt;/ul&gt;
</code></pre>
