<h1 id="iederepaginaheefteenuniekerelevanteenbetekenisvolletitel">Iedere pagina heeft een unieke, relevante en betekenisvolle titel</h1>

<p>Een goede paginatitel vat de <strong>inhoud of het doel</strong> van een pagina bondig samen en vermeld daarnaast op <strong>welke website</strong> je je bevindt.</p>

<h3 id="hoevoegjeeentiteltoe">Hoe voeg je een titel toe?</h3>

<p>Je gebruikt hiervoor het <code>&lt;title&gt;</code>-element. In een CMS vind je meestal een veld waarin je de titel per pagina kan invullen.</p>

<h2 id="voorbeelden">Voorbeelden</h2>

<h3 id="dezepaginatitelskunnenbeter">Deze paginatitels kunnen beter</h3>

<pre><code>/* Hier is de titel van het artikel niet vermeld (Op de homepage is deze titel wel oké.) */
&lt;title&gt;VRT Nieuws&lt;/title&gt;

/* Tenzij dit de titel van een overzichtspagina is, vermeld dan voor welke dag de ↵
programmagids getoond wordt. */
&lt;title&gt;Programmagids | Eén.be&lt;/title&gt;

/* Deze titel vermeldt niet om welke wedstrijd het gaat en op welk site je je bevindt. */
&lt;title&gt;Wedstrijdformulier&lt;/title&gt;

/* Als dit een aanmeldpagina is, vermeld dat dan in de titel. */
&lt;title&gt;Welkom op het intranet&lt;/title&gt;
</code></pre>

<h3 id="verbeterdepaginatitels">Verbeterde paginatitels</h3>

<pre><code>&lt;title&gt;Vier arrestaties naar aanleiding aanslagen in Brussel | VRT Nieuws&lt;/title&gt;
&lt;title&gt;Programma's op dinsdag 5 januari 2016 | Eén.be&lt;/title&gt;
&lt;title&gt;Win tickets voor Oscar and The Wolf | Studio Brussel&lt;/title&gt;
&lt;title&gt;Aanmelden | Auguste&lt;/title&gt;
</code></pre>

<h2 id="waaromishetbelangrijk">Waarom is het belangrijk?</h2>

<ul>
<li>Paginatitels zijn zichtbaar in de titel- of menubalk en in tabbladen van je browser. Ze vormen zo een handige <strong>oriëntatiehulp</strong>.</li>
<li>Google en andere <strong>zoekmachines</strong> hechten ook veel belang aan paginatitels om de relevantie van de inhoud in te schatten. Ze worden bovendien als links gebruikt in de resultatenlijst.</li>
<li>Een titel is het eerste wat een <strong>schermlezer</strong> voorleest na het inladen van een pagina. Dat vinden blinde bezoekers heel handig.</li>
</ul>

<h2 id="extraaanbevelingen">Extra aanbevelingen</h2>

<ul>
<li>Probeer de titel te beperken tot <strong>maximaal 80 karakters</strong>. Gebruik de titel dus niet om tags, keywords of een uitvoerige beschrijving toe te voegen aan je pagina. Google zal je hiervoor niet belonen.</li>
<li>De naam van de website zelf plaatst best <strong>achteraan</strong> in de paginatitel. Zo krijg je nog genoeg informatie te zien (of te horen) op plaatsen waar de paginatitel ingekort wordt weergegeven (zoals in de labels van tabbladen, in de Windows-taakbalk of in favorietenlijsten). Het spaart blinde bezoekers ook tijd uit als ze een lijst met paginatitels beluisteren.</li>
<li>Om de naam van de pagina en de naam van de website te <strong>scheiden</strong>, kan je een | of een mintekentje gebruiken. Ook een kastlijntje of <em>em dash</em> (—) komt vaak voor en is toegestaan. Voor wie een schermlezer gebruikt, maakt het niet uit. Wees wel consequent en gebruik in alle paginatitels hetzelfde symbool.</li>
</ul>
