# Elk formulier heeft een zichtbare verzendknop en op die knop is de richtlijn over links en knoppen toegepast

De verzendknop moet een [helder opschrift] bevatten en zowel met de muis als het toetsenbord te activeren zijn. De HTML voor een verzendknop onder een inschrijfformulier ziet er meestal zo uit:

`<input type="submit" value="Schrijf in">`

Je kunt ook het net zo toegankelijke `<button>`-element gebruiken:

`<button type="submit">Schrijf in</button>`

Ook de (verouderde) techniek waarbij een afbeelding als verzendknop gebruikt wordt, is toegestaan. Vergeet in dat geval niet om een duidelijk `alt`-attribuut toe te voegen:

`<input type="image" src="submitButton.png" alt="Schrijf in" />`

## Wat als mijn knop een ander HTML-element is, zoals een `<img>` of een `<span>`?

Als je om een of andere reden geen `<input>`- of `<button>`-element kan gebruiken, is er extra werk nodig om de knop toegankelijk te maken.

### Goed voorbeeld

`<span class="myCustomButton" onClick="myCustomHandler()" role=“button” tabindex=“0“>Schrijf in</span>`

### Dit moet je sowieso doen om een knop te maken van je `<span>`-element

- Aan je stylesheet moet je een selector toevoegen (`. myCustomButton {}` in dit geval) om `<span class="myCustomButton”>` er als een knop te laten uitzien. Je kan zelfs het opschrift *Schrijf in* verbergen en vervangen door een afbeelding, maar gebruik in dat geval zeker een [techniek om de tekst enkel voor schermlezers te verbergen].
- Ook zal je een *event listener* (of een `onClick`-attribuut) moeten toevoegen opdat er ook echt iets gebeurt wanneer een gebruiker op jouw knop klikt. De JavaScript-code die daarvoor zorgt, schrijf je zelf of wordt voorzien door het framework dat je gebruikt.

### Zo maak je de knop ook voor blinden en toetsenbordgebruikers toegankelijk

- Het is **noodzakelijk** om het attribuut `tabindex="0"` toe te voegen omdat dat ervoor zorgt dat het `<span>`-element **bereikbaar** is met de <key>Tab</key>-toets en dus *keyboard focus* kan krijgen. Door het attribuut `tabindex="0"` te gebruiken, blijkt de tab-volgorde onaangetast.
- Het `role`-attribuut (`role=“button”`) is ook noodzakelijk. Hierdoor weet een schermlezer dat hij `<span class="myCustomButton">` als een knop moet **aankondigen**. Een blinde gebruiker zal voor bovenstaand voorbeeld *Knop: Schrijf in* te horen krijgen als hij eop focust. Zonder die informatie weet je gebruiker niet dat het om een knop gaat die hij kan activeren (hij ziet de knop immers niet).

Doordat de knop nu bereikbaar is én correct aangekondigd wordt, kan een blinde gebruiker de knop nu activeren met de Enter-toets. Tenminste, als een `onClick`-event aan de knop gekoppeld is. `onClick` is immers, in tegenstelling tot bijvoorbeeld `onMouseDown` en `onMouseOver`, een **apparaatonnafhankelijke event handler** die probleemloos geactiveerd kan worden met een muisklik, de <key>Enter</key>-toets of met een tikje op een aanraakscherm.

### Conclusie

Je ziet dat het **veel lastiger** is om toegankelijke knoppen te maken met HTML-elementen die hier niet op voorzien zijn. Dat komt doordat browsers en screenreaders uit zichzelf al weten hoe ze *native* knoppen moeten aankondigen en hoe gebruikers ermee kunnen interacteren.

Overweeg daarom om – waar mogelijk – een `<input type="submit">` of `<button type="submit">` te gebruiken voor verzendknoppen. Een `<button>`-element kan je in moderne browsers bovendien net zo gemakkelijk vormgeven met CSS als pakweg een `<span>`-element.

## Toegestane uitzondering voor formulieren met één veld

Als een formulier slechts één veld heeft, is het **niet verplicht** om de verzendknop zichtbaar te maken. Dat komt het vaakst voor bij zoekvelden. Voor je gebruikers – ook voor blinde bezoekers – is het **voldoende duidelijk** dat ze de zoekopdracht kunnen starten met de <key>Enter</key>-toets.

### Voorbeeld

'' <form action=“/zoekresultaten”>
''   <label>
''     Zoek: <input type=“search” placeholder=“Voorbeeld: terzake” />
''   </label>
'' </form>

Merk ten slotte nog op dat het een goed idee is om de verzendknop op smartphones en tablets **altijd zichtbaar** te maken. Dat verhoogt het gebruiksgemak aanzienlijk.
