## Tekst zit niet gevangen in een afbeelding

Vermijd afbeeldingen van tekst. Geef altijd de voorkeur aan HTML-tekst. Ook voor koppen, slogans, knopopschriften en bijschriften bij foto's.

**Opgelet**: op deze richtlijn zijn enkele [uitzonderingen](#toegestaneuitzonderingen) toegestaan.

### Wat is een afbeelding van tekst?

Een afbeelding van tekst is meestal gemaakt met een **beeldbewerkingsprogramma** als [Photoshop](http://www.adobe.com/be_nl/products/photoshop.html) of [Sketch](https://www.sketchapp.com) en heeft een bestandsnaam die eindigt op .png, .svg of .jpg. Ze worden ingevoegd met een `<img>` tag of met behulp van een techniek waarbij de originele tekst vervangen wordt door een achtergrondafbeelding die gedefinieerd is in een stijlblad ('image replacement'). Geen van deze technieken is toegestaan.

Soms zie je het verschil met echte tekst niet zo goed in je browser. Als je de tekst kan **selecteren** (en kopiëren), ben je zeker dat het om HTML-tekst ('echte' tekst) gaat en niet om een **afbeelding** van tekst.

<ul class="horizontaal">
  <li><span style="display: block; margin: 0; padding: 1em; font-weight: bold; background: DeepPink; color: white;">Dit is HTML-tekst</span></li>
  <li><img style="zoom: 50%" src="/afbeeldingen/afbeelding-van-tekst.png" alt="Afbeelding van tekst" /></li>
</ul>

### Waarom gebruik je ze beter niet?

- Bezoekers kunnen afbeeldingen van tekst **niet vergroten** zonder dat er kwaliteitsverlies optreedt. Dat maakt ze voor slechtzienden **moeilijk leesbaar**.
- Sommige bezoekers passen graag het **lettertype** of de **kleuren** van hun favoriete website aan en dat kan niet als de tekst 'gevangen' zit in een afbeelding.
- Als een browser of apparaat geen afbeeldingen kan weergeven – of als de bezoeker **blind** is – kan belangrijke informatie verloren gaan. Zeker als de afbeelding geen alternatieve beschrijving heeft.
- Tekst in een afbeelding kan je **niet selecteren of kopiëren**. Je kan de inhoud ook niet vinden met de **zoekfunctie** van je browser. Dat vermindert de gebruikservaring van je website.
- Ook **zoekmachines** kunnen ze soms niet goed lezen (afhankelijk van de gebruikte techniek). Dat kan ten koste gaan van de **indexering en ranking** in de resultatenlijst van bv. Google.
- Afbeeldingen **laden** nooit zo snel als tekst en nemen meer ruimte in beslag op de server. Bovendien passen afbeeldingen zich niet goed aan aan de **beeldverhouding** van (mobiele) apparaten; ze zijn niet 'responsive'.
- Wie de website **onderhoudt**, ondervindt dat websites die veel afbeeldingen van tekst bevatten **niet zo handig** zijn om te onderhouden. HTML-tekst aanpassen is **sneller en eenvoudiger**.
	
### Toch creatief met tekst

- Als je **lettertypes** wilt gebruiken die niet standaard meegeleverd worden op iedere computer, kan je web fonts gebruiken. Die kan je op je eigen server installeren, maar ook diensten als [Adobe Typekit](https://typekit.com) en [Google fonts](https://www.google.com/fonts) zijn prima toegankelijk. Technieken die Flash gebruiken (zoals [sIFR](https://en.wikipedia.org/wiki/Scalable_Inman_Flash_Replacement)) zijn niet toegankelijk en mag je niet gebruiken.
- Als je **teksteffecten** wil toepassen (schaduwen, verlooptinten, uitsnedes etc.) dan kan dat tegenwoordig ook prima met CSS. Daarvoor hoef je dus geen beeldbewerkingsprogramma te gebruiken.

### Toegestane uitzonderingen

- **Logo's en beeldmerken** waarin tekst voorkomt (zoals de naam van een tv-station) mag je natuurlijk wel gewoon gebruiken. Als er ook een slogan of slagzin bij hoort, maak je daar bij voorkeur wel HTML-tekst van.
- Complexe **infografieken** met veel tekst en afbeeldingen worden gewoonlijk opgemaakt in een beeldbewerkingsprogramma. Deze afbeeldingen kan je wel gerust zo online plaatsen, maar pas dan wel de [richtlijn over het beschrijven van diagrammen en infografieken](/inhoud/afbeeldingen/diagrammen-infografieken/) toe.
- Soms kan je bijna niet anders dan een afbeelding van tekst gebruiken. In dat geval herhaal je in het `alt`-attribuut **letterlijk** de afgebeelde tekst of pas je de [richtlijn over het beschrijven van diagrammen en infografieken](/inhoud/afbeeldingen/diagrammen-infografieken/) toe. Enkele voorbeelden:
	- Een foto van de set list van een artiest
	- Een stukje uit een ingescand krantenartikel of een handgeschreven manuscript
	- Een verkeersbord
