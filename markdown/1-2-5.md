# Afbeeldingen van tekst zijn spaarzaam gebrukt

Vermijd afbeeldingen van tekst. Geef altijd de voorkeur aan HTML-tekst. Ook voor koppen, slogans, knopopschriften en bijschriften bij foto's.

**Opgelet**: op deze richtlijn zijn enkele [uitzonderingen](#toegestaneuitzonderingen) toegestaan.

## Wat is een afbeelding van tekst?

Een afbeelding van tekst is meestal gemaakt met een **beeldbewerkingsprogramma** als [Photoshop](http://www.adobe.com/be_nl/products/photoshop.html) of [Sketch](https://www.sketchapp.com) en heeft een bestandsnaam die eindigt op .png, .svg of .jpg. Ze worden ingevoegd met een `<img>` tag of met behulp van een techniek waarbij de originele tekst vervangen wordt door een achtergrondafbeelding die gedefinieerd is in een stijlblad. Deze techniek noemt men ook _image replacement_. Geen van deze technieken is toegestaan.

Soms zie je het verschil met echte tekst niet zo goed op het scherm. Als je de tekst kan **selecteren** (en kopiëren), ben je zeker dat het om HTML-tekst ('echte' tekst) gaat en niet om een **afbeelding** van tekst.

### Voorbeeld

In onderstaand voorbeeld kan je de tekst in het linkse blok selecteren. De tekst in het rechtse blok kan je niet selecteren omdat het een afbeelding is.

- <span style="display: block; margin: 0; padding: 1em; font-weight: bold; background: DeepPink; color: white;">Dit is HTML-tekst</span>

- ![Afbeelding van tekst](/afbeeldingen/afbeelding-van-tekst.png)

## Waarom gebruik je afbeeldingen van tekst beter niet?

### Hinderlijk voor slechtzienden en blinden

- Om comfortabel te kunnen lezen, passen sommige slechtzienden het **lettertype**, de **tekengrootte** en/of de **tekstkleur** op webpagina's aan in de instellingen van hun browser of apparaat. Deze instellingen hebben niet het gewenste effect op afbeeldingen van tekst.
- Als afbeeldingen vergroot weergegeven worden, treedt vaak zichtbaar **kwaliteitsverlies** op (dit geldt niet voor vectoriële afbeeldingen).
- Als een browser of apparaat geen afbeeldingen kan weergeven – of als de bezoeker **blind** is – kan belangrijke informatie **verloren** gaan. Dat geldt met name voor afbeeldingen die **geen alternatieve** beschrijving hebben.

### Hinderlijk voor andere bezoekers

- Tekst in een afbeelding kan je **niet selecteren of kopiëren**. Je kan de tekst ook niet vinden met de **zoekfunctie** van je browser.
- Ook **zoekmachines** kunnen ze vaak niet lezen (afhankelijk van de gebruikte techniek). Dat kan ten koste gaan van de **indexering en ranking** in de resultatenlijst van bv. Google.
- Afbeeldingen hebben **vaste beeldverhoudingen** en passen zich daarom niet goed aan de breedte van browsers en (mobiele) apparaten; ze zijn dus niet **responsive**.
- Het duurt **langer** om afbeeldingen over een netwerk te versturen omdat ze veel **meer data** bevatten dan tekst. Daar ondervinden bezoekers met een **trage internetverbinding** en/of een **data-limiet** hinder van.
- De meeste e-mailprogramma's en diensten als Gmail en Windows Live Mail **verbergen** afbeeldingen als ze de afzender niet vertrouwen. Daarom is het geen goed idee om afbeeldingen van tekst te gebruiken in **HTML-nieuwsbrieven**.
- Wie een website **onderhoudt**, ondervindt dat websites die veel afbeeldingen van tekst bevatten **niet zo handig** zijn om te bewerken of te vertalen. HTML-tekst bewerken is meestal **sneller en gemakkelijker**.

## Toch creatief met tekst

- Als je **lettertypes** wilt gebruiken die niet voorgeïnstalleerd zijn op computers en smartphones, kan je web fonts gebruiken. Die kan je op je eigen server installeren, maar ook diensten als [Adobe Typekit](https://typekit.com) en [Google fonts](https://www.google.com/fonts) zijn prima toegankelijk. Technieken die Flash gebruiken (zoals [sIFR](https://en.wikipedia.org/wiki/Scalable_Inman_Flash_Replacement)) zijn niet toegankelijk en mag je zeker niet gebruiken.
- Als je **teksteffecten** wil toepassen (schaduwen, verlooptinten, uitsnedes etc.) dan kan dat tegenwoordig ook prima met CSS. Daarvoor hoef je dus geen beeldbewerkingsprogramma te gebruiken.

## Toegestane uitzonderingen

- **Logo's en beeldmerken** waarin tekst voorkomt (zoals de naam van een tv-zender) mag je wel gewoon gebruiken. Als er ook een slogan of slagzin bij hoort, maak je daar bij voorkeur wel HTML-tekst van.
- Complexe **infografieken** met veel tekst en afbeeldingen worden gewoonlijk opgemaakt in een beeldbewerkingsprogramma. Deze afbeeldingen kan je wel gerust zo online plaatsen, maar pas dan wel de [richtlijn over het beschrijven van diagrammen en infografieken](/inhoud/afbeeldingen/diagrammen-infografieken/) toe.
- Soms kan je bijna niet anders dan een afbeelding van tekst gebruiken. In dat geval herhaal je in het `alt`-attribuut **letterlijk** de afgebeelde tekst of pas je de [richtlijn over het beschrijven van diagrammen en infografieken](/inhoud/afbeeldingen/diagrammen-infografieken/) toe. Enkele voorbeelden:

  - Een foto van de set list van een artiest
  - Een stukje uit een ingescand krantenartikel of een handgeschreven manuscript
  - Een verkeersbord
