# Iedere pagina heeft een unieke, relevante en betekenisvolle titel

Een goede paginatitel vat de **inhoud of het doel** van een pagina bondig samen en vermeld daarnaast op **welke website** je je bevindt.

### Hoe voeg je een titel toe?

Je gebruikt hiervoor het `<title>`-element. In een CMS vind je meestal een veld waarin je de titel per pagina kan invullen.
TEST OPMERKING

## Voorbeelden

### Deze paginatitels kunnen beter

    /* Hier is de titel van het artikel niet vermeld (Op de homepage is deze titel wel oké.) */
    <title>VRT Nieuws</title>

    /* Tenzij dit de titel van een overzichtspagina is, vermeld dan voor welke dag de ↵
    programmagids getoond wordt. */
    <title>Programmagids | Eén.be</title>

    /* Deze titel vermeldt niet om welke wedstrijd het gaat en op welk site je je bevindt. */
    <title>Wedstrijdformulier</title>

    /* Als dit een aanmeldpagina is, vermeld dat dan in de titel. */
    <title>Welkom op het intranet</title>

### Verbeterde paginatitels

    <title>Vier arrestaties naar aanleiding aanslagen in Brussel | VRT Nieuws</title>
    <title>Programma's op dinsdag 5 januari 2016 | Eén.be</title>
    <title>Win tickets voor Oscar and The Wolf | Studio Brussel</title>
    <title>Aanmelden | Auguste</title>

## Waarom is het belangrijk?

- Paginatitels zijn zichtbaar in de titel- of menubalk en in tabbladen van je browser. Ze vormen zo een handige **oriëntatiehulp**.
- Google en andere **zoekmachines** hechten ook veel belang aan paginatitels om de relevantie van de inhoud in te schatten. Ze worden bovendien als links gebruikt in de resultatenlijst.
- Een titel is het eerste wat een **schermlezer** voorleest na het inladen van een pagina. Dat vinden blinde bezoekers heel handig.

## Extra aanbevelingen

- Probeer de titel te beperken tot **maximaal 80 karakters**. Gebruik de titel dus niet om tags, keywords of een uitvoerige beschrijving toe te voegen aan je pagina. Google zal je hiervoor niet belonen.
- De naam van de website zelf plaatst best **achteraan** in de paginatitel. Zo krijg je nog genoeg informatie te zien (of te horen) op plaatsen waar de paginatitel ingekort wordt weergegeven (zoals in de labels van tabbladen, in de Windows-taakbalk of in favorietenlijsten). Het spaart blinde bezoekers ook tijd uit als ze een lijst met paginatitels beluisteren.
- Om de naam van de pagina en de naam van de website te **scheiden**, kan je een | of een mintekentje gebruiken. Ook een kastlijntje of _em dash_ (—) komt vaak voor en is toegestaan. Voor wie een schermlezer gebruikt, maakt het niet uit. Wees wel consequent en gebruik in alle paginatitels hetzelfde symbool.
